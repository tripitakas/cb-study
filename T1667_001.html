<html>
<head>
  <meta http-equiv="Content-Type" content="text/html; charset=utf-8" />
  <title>大乘起信論</title>
  <link href="assets/cb.css" rel="stylesheet"/>
</head>
<body>
<div id='body'>
  No. 1667 [No. 1666]<div class="div-xu"><p data-head-level="1" class="head">新譯大乘起信論序</p><p>夫聲同則應、道合自隣，是以法雄命宗賴宣揚乎法子、素王垂範假傳述乎素臣，蓋德必不孤、聖無虛應矣。《起信論》者，大乘之祕典也。佛滅度後五百餘年，有馬鳴菩薩出興于世，時稱四日、道王五天，轉不退輪、建無生忍，銘總持之智印、宅畢竟之真空，受波奢付囑、蒙釋尊遠記，善說法要、大啟迷津，欲使群生殖不壞之信根、下難思之佛種，故造斯論。其為論也，示無價寶、詮最上乘，演恒沙之法門惟在方寸、開諸佛之祕藏本自一心，遣執而不喪其真、存修而亦忘其相，少文而攝多義、假名而會深旨，落落焉晈智月於淨天、滔滔焉注禪河於性海，返迷歸極莫不由之。此論東傳總經二譯，初本即西印度三藏法師波羅末陀此云真諦，以梁武帝承聖三年歲次癸酉九月十日，於衡州始興郡建興寺，共揚州沙門智愷所譯。此本即于闐國三藏法師實叉難陀齎梵文至此，又於西京慈恩塔內獲舊梵本，與義學沙門荊州弘景崇福法藏等，以大周聖曆三年歲次癸亥十月壬午朔八日己丑，於授記寺與《花嚴經》相次而譯，沙門復禮筆受，開為兩卷。然與舊翻時有出沒，蓋譯者之意，又梵文非一也。夫理幽則信難，道尊則魔盛，況當劫濁尤更倍增，故使偏見之流，執《成唯識》誹毀此論真妄互熏，既形於言遂彰時聽，方等甘露翻為毒藥。故經云：唯佛與佛乃能究盡諸法實相。豈可輒以凡心貶量聖旨。夫真如者物之性也，備難思之業用、蘊不空之勝德，內熏妄法令起厭求，故《勝鬘經》云：由有如來藏，令厭生死苦、樂求涅槃。又經云：闡提之人，未來以佛性力故，善根還生，如彼淨珠能清濁水。是勝義之常善，異太虛之無記，故經云：佛性常故非三世攝，虛空無故非三世攝。豈執事空以齊真理？夫論妄者，依理故迷真性、隨流為妄漂動，故經云：隨其流處有種種味。又《楞伽經》云：如來藏為無始虛偽惡習所熏，名為識藏。《密嚴經》云：佛說如來藏，以為阿賴耶，惡慧不能知，藏即賴耶識。雖在纏而體淨，不變性而成迷，故經云：然藥真味停留在山，猶如滿月。又云：雖處五道受別異身，而此佛性常恒不變。若言真不熏妄、妄不熏真，真妄兩殊，豈會中道？故梁《攝論》云：智慧極盲暗，謂真俗別執。今則真為妄體、妄假真成，性相俱融一異雙遣，故《密嚴經》云：如來清淨藏，世間阿賴耶，如金與指環，展轉無差別。聖教明白，何所致疑？良由滯相而乖真、尋末而棄本，言越規矩、動成戲論，自貽聖責深可悲哉。余少小以來專心斯論，翫味不已、諷誦忘疲，課拙傳揚二十餘遍，雖未究深旨而麁識文意，以為大乘明鏡莫過於此。幸希宗心之士時覽斯文，庶日進有功。聊為序引云爾。</p>
</div>
  <div class="div-other"><p class='juan'>大乘起信論卷上</p><p class="byline"><span class='lineInfo' line='0584a20'></span>馬鳴菩薩造</p>
<p class="byline"><span class='lineInfo' line='0584a21'></span>大周于闐三藏實叉難陀奉　制譯</p>

<div class="lg">
<div class='lg-row'><div class="lg-cell">歸命盡十方，</div><div class="lg-cell">普作大饒益，</div></div><!-- end of lg-row -->
<div class='lg-row'><div class="lg-cell">智無限自在，</div><div class="lg-cell">救護世間尊，</div></div><!-- end of lg-row -->
<div class='lg-row'><div class="lg-cell">及彼體相海，</div><div class="lg-cell">無我句義法，</div></div><!-- end of lg-row -->
<div class='lg-row'><div class="lg-cell">無邊德藏僧，</div><div class="lg-cell">勤求正覺者。</div></div><!-- end of lg-row -->
<div class='lg-row'><div class="lg-cell">為欲令眾生，</div><div class="lg-cell">除疑去邪執，</div></div><!-- end of lg-row -->
<div class='lg-row'><div class="lg-cell">起信紹佛種，</div><div class="lg-cell">故我造此論。</div></div><!-- end of lg --></div><p>論曰：為欲發起大乘淨信、斷諸眾生疑暗邪執，令佛種性相續不斷，故造此論。有法能生大乘信根，是故應說。說有五分，一作因、二立義、三解釋、四修信、五利益。此中作因有八，一總相，為令眾生離苦得樂，不為貪求利養等故。二為顯如來根本實義，令諸眾生生正解故。三為令善根成熟眾生不退信心，於大乘法有堪任故。四為令善根微少眾生，發起信心至不退故。五為令眾生消除業障，調伏自心離三毒故。六為令眾生修正止觀，對治凡小過失心故。七為令眾生於大乘法如理思惟，得生佛前究竟不退大乘信故。八為顯信樂大乘利益，勸諸含識令歸向故。此諸句義，大乘經中雖已具有，然由所化根欲不同、待悟緣別，是故造論。此復云何？謂如來在世所化利根，佛色心勝，一音開演無邊義味，故不須論。佛涅槃後，或有能以自力，少見於經而解多義；復有能以自力，廣見諸經乃生正解；或有自無智力，因他廣論而得解義；亦有自無智力，怖於廣說、樂聞略論攝廣大義而正修行。我今為彼最後人故，略攝如來最勝甚深無邊之義，而造此論。</p>
<p>云何立義分？謂摩訶衍略有二種，有法及法。言有法者，謂一切眾生心。是心則攝一切世間出世間法，依此顯示摩訶衍義，以此心真如相即示大乘體故，此心生滅因緣相能顯示大乘體相用故。所言法者，略有三種。一體大，謂一切法真如，在染在淨性恒平等，無增無減無別異故。二者相大，謂如來藏本求具足無量無邊性功德故。三者用大，能生一切世出世間善因果故，一切諸佛本所乘故，一切菩薩皆乘於此入佛地故。</p>
<p>云何解釋分？此有三種，所謂顯示實義故、對治邪執故、分別修行正道相故。此中顯示實義者，依於一心有二種門，所謂心真如門、心生滅門。此二種門各攝一切法，以此展轉不相離故。心真如者，即是一法界大總相法門體，以心本性不生不滅相，一切諸法皆由妄念而有差別，若離妄念則無境界差別之相。是故諸法從本已來性離語言，一切文字不能顯說，離心攀緣無有諸相，究竟平等永無變異不可破壞，唯是一心，說名真如。以真如故，從本已來不可言說不可分別，一切言說唯假非實，但隨妄念無所有故。言真如者，此亦無相，但是一切言說中極以言遣言，非其體性有少可遣、有少可立。</p>
<p>問曰：若如是者，眾生云何隨順悟入？答曰：若知雖說一切法而無能說所說，雖念一切法而無能念所念，爾時隨順妄念都盡，名為悟入。</p>
<p>復次真如者，依言說建立有二種別。一真實空，究竟遠離不實之相，顯實體故。二真實不空，本性具足無邊功德，有自體故。復次真實空者，從本已來一切染法不相應故，離一切法差別相故，無有虛妄分別心故。應知真如非有相、非無相、非有無相、非非有無相，非一相、非異相、非一異相、非非一異相。略說以一切眾生妄分別心所不能觸，故立為空。據實道理，妄念非有、空性亦空，以所遮是無、能遮亦無故。言真實不空者，由妄念空無故，即顯真心常恒不變淨法圓滿，故名不空。亦無不空相，以非妄念心所行故，唯離念智之所證故。</p>
<p>心生滅門者，謂依如來藏有生滅心轉，不生滅與生滅和合，非一非異，名阿賴耶識。此識有二種義，謂能攝一切法、能生一切法。復有二種義，一者覺義、二者不覺義。言覺義者，謂心第一義，性離一切妄念相。離一切妄念相故，等虛空界無所不遍，法界一相，即是一切如來平等法身。依此法身，說一切如來為本覺，以待始覺立為本覺。然始覺時即是本覺，無別覺起。立始覺者，謂依本覺有不覺，依不覺說有始覺。又以覺心源故名究竟覺，不覺心源故非究竟覺。如凡夫人，前念不覺起於煩惱，後念制伏令不更生。此雖名覺，即是不覺。如二乘人及初業菩薩，覺有念無念體相別異，以捨麁分別故名相似覺。如法身菩薩，覺念無念皆無有相，捨中品分別故名隨分覺。若超過菩薩地，究竟道滿足，一念相應覺心初起始名為覺。遠離覺相微細分別究竟永盡，心根本性常住現前，是為如來，名究竟覺。是故經說：若有眾生能觀一切妄念無相，則為證得如來智慧。又言：心初起者但隨俗說，求其初相終不可得。心尚無有，何況有初？是故一切眾生不名為覺，以無始來恒有無明妄念相續未曾離故。若妄念息，即知心相生住異滅皆悉無相，以於一心前後同時皆不相應無自性故，如是知已則知始覺不可得，以不異本覺故。</p>
<p>復次本覺隨染，分別生二種差別相，一淨智相、二不思議用相。淨智相者，謂依法熏習、如實修行功行滿足，破和合識、滅轉識相，顯現法身清淨智故。一切心識相即是無明相，與本覺非一非異，非是可壞、非不可壞，如海水與波非一非異，波因風動，非水性動；若風止時，波動即滅，非水性滅。眾生亦爾，自性清淨心，因無明風動，起識波浪。如是三事，皆無形相、非一非異。然性淨心是動識本，無明滅時動識隨滅，智性不壞。不思議用相者，依於淨智能起一切勝妙境界常無斷絕，謂如來身具足無量增上功德，隨眾生根示現成就無量利益。</p>
<p>復次覺相有四種大義，清淨如虛空明鏡。一、真實空大義如虛空明鏡，謂一切心境界相及覺相皆不可得故。二、真實不空大義如虛空明鏡，謂一切法圓滿成就無能壞性。一切世間境界之相皆於中現，不出不入、不滅不壞、常住一心，一切染法所不能染。智體具足無邊無漏功德為因，熏習一切眾生心故。三、真實不空離障大義如虛空明鏡，謂煩惱、所知二障永斷，和合識滅，本性清淨常安住故。四、真實不空示現大義如虛空明鏡，謂依離障法，隨所應化現如來等種種色聲，令彼修行諸善根故。</p>
<p>不覺義者，謂從無始來不如實知真法一故，不覺心起而有妄念。然彼妄念自無實相、不離本覺，猶如迷人依方故迷，迷無自相、不離於方。眾生亦爾，依於覺故而有不覺妄念迷生，然彼不覺自無實相、不離本覺。復待不覺以說真覺，不覺既無真覺亦遣。</p>
<p>復次依於覺故而有不覺，生三種相不相捨離。一無明業相，以依不覺，心動為業，覺則不動。動則有苦，果不離因故。二能見相，以依心動能見境界，不動則無見。三境界相，以依能見，妄境相現，離見則無境。以有虛妄境界緣故。復生六種相。一智相，謂緣境界生愛非愛心。二相續相，謂依於智苦樂覺念相應不斷。三執著相，謂依苦樂覺念相續而生執著。四執名等相，謂依執著分別名等諸安立相。五起業相，謂依執名等起於種種諸差別業。六業繫苦相，謂依業受苦不得自在。是故當知，一切染法悉無有相，皆因無明而生起故。</p><p class="fix-lf">復次覺與不覺有二種相，一同相、二異相。言同相者，如種種瓦器皆同土相，如是無漏無明種種幻用皆同真相。是故佛說：一切眾生無始已來常入涅槃。菩提非可修相、非可生相，畢竟無得。無有色相而可得見，見色相者當知皆是隨染幻用，非是智色不空之相，以智相不可得故。廣如彼說。言異相者，如種種瓦器各各不同，此亦如是，無漏無明種種幻用相差別故。復次生滅因緣者，謂諸眾生依心意識轉。此義云何？以依阿賴耶識有無明不覺起，能見能現能取境界分別相續，說名為意。此意復有五種異名。一名業識，謂無明力不覺心動。二名轉識，謂依動心能見境相。三名現識，謂現一切諸境界相，猶如明鏡現眾色像，現識亦爾。如其五境對至即現，無有前後，不由功力。四名智識，謂分別染淨諸差別法。五名相續識，謂恒作意相應不斷，任持過去善惡等業令無失壞，成熟現未苦樂等報使無違越，已曾經事忽然憶念、未曾經事妄生分別。是故三界一切皆以心為自性，離心則無六塵境界。何以故？一切諸法以心為主、從妄念起，凡所分別皆分別自心，心不見心無相可得。是故當知，一切世間境界之相，皆依眾生無明妄念而得建立。如鏡中像無體可得，唯從虛妄分別心轉心生則種種法生，心滅則種種法滅故。言意識者，謂一切凡夫依相續識執我我所，種種妄取六種境界。亦名分離識，亦名分別事識，以依見愛等熏而增長故。無始無明熏所起識，非諸凡夫二乘智慧之所能知，解行地菩薩始學觀察，法身菩薩能少分知，至究竟地猶未知盡，唯有如來能總明了。此義云何？以其心性本來清淨，無明力故染心相現，雖有染心而常明潔無有改變。復以本性無分別故，雖復遍生一切境界而無變易，以不覺一法界故不相應。無明分別起生諸染心，如是之義甚深難測，唯佛能知，非餘所了。此所生染心有六種別。一執相應染，聲聞緣覺及信相應地諸菩薩能遠離。二不斷相應染，信地菩薩勤修力能少分離，至淨心地永盡無餘。三分別智相應染，從具戒地乃至具慧地能少分離，至無相行地方得永盡。四現色不相應染，此色自在地之所除滅。五見心不相應染，此心自在地之所除滅。六根本業不相應染，此從菩薩究竟地入如來地之所除滅。不覺一法界者，始從信地觀察起行，至淨心地能少分離，入如來地方得永盡。相應義者，心分別異、染淨分別異，知相、緣相同。不相應義者，即心不覺，常無別異，知相、緣相不同。染心者，是煩惱障，能障真如根本智故。無明者，是所知障，能障世間業自在智故。此義云何？以依染心，執著無量能取所取虛妄境界，違一切法平等之性。一切法性平等寂滅無有生相，無明不覺，妄與覺違。是故於一切世間種種境界差別業用，皆悉不能如實而知。</p>
<p>復次分別心生滅相者，有二種別，一麁謂相應心、二細謂不相應心。麁中之麁、凡夫智境；麁中之細及細中之麁，菩薩智境。此二種相皆由無明熏習力起，然依因依緣，因是不覺、緣是妄境；因滅則緣滅，緣滅故相應心滅、因滅故不相應心滅。</p>
<p>問：若心滅者，云何相續？若相續者，云何言滅？答：實然。今言滅者，但心相滅，非心體滅。如水因風而有動相，以風滅故動相即滅，非水體滅。若水滅者，動相應斷，以無所依無能依故；以水體不滅，動相相續。眾生亦爾，以無明力令其心動，無明滅故動相即滅，非心體滅。若心滅者，則眾生斷，以無所依無能依故；以心體不滅，心動相續。</p>
<p>復次以四種法熏習義故，染淨法起無有斷絕。一淨法，謂真如；二染因，謂無明；三妄心，謂業識；四妄境，謂六塵。熏習義者，如世衣服非臭非香，隨以物熏則有彼氣。真如淨法性非是染，無明熏故則有染相。無明染法實無淨業，真如熏故說有淨用。云何熏習染法不斷？所謂依真如故而起無明為諸染因，然此無明即熏真如，既熏習已生妄念心，此妄念心復熏無明，以熏習故不覺真法，以不覺故妄境相現。以妄念心熏習力故，生於種種差別執著、造種種業，受身心等眾苦果報。妄境熏義有二種別，一增長分別熏、二增長執取熏。妄心熏義亦二種別，一增長根本業識熏，令阿羅漢辟支佛一切菩薩受生滅苦；二增長分別事識熏，令諸凡夫受業繫苦。無明熏義亦二種別，一根本熏，成就業識義；二見愛熏，成就分別事識義。云何熏習淨法不斷？謂以真如熏於無明，以熏習因緣力故，令妄念心厭生死苦求涅槃樂。以此妄心厭求因緣復熏真如，以熏習故則自信己身有真如法本性清淨，知一切境界唯心妄動畢竟無有。以能如是如實知故，修遠離法，起於種種諸隨順行，無所分別無所取著，經於無量阿僧祇劫，慣習力故無明則滅，無明滅故心相不起，心不起故境界相滅。如是一切染因染緣及以染果心相都滅，名得涅槃，成就種種自在業用。妄心熏義有二種別，一分別事識熏，令一切凡夫二乘厭生死苦，隨己堪能趣無上道；二意熏，令諸菩薩發心勇猛，速疾趣入無住涅槃。真如熏義亦二種別，一體熏、二用熏。體熏者，所謂真如從無始來具足一切無量無漏，亦具難思勝境界用，常無間斷熏眾生心。以此力故，令諸眾生厭生死苦求涅槃樂，自信己身有真實法發心修行。</p>
<p>問：若一切眾生同有真如等皆熏習，云何而有信不信者？從初發意乃至涅槃，前後不同無量差別，如是一切悉應齊等。</p><p class="fix-lf">答：雖一切眾生等有真如，然無始來無明厚薄無量差別過恒沙數，我見愛等纏縛煩惱亦復如是，唯如來智之所能知，故令信等前後差別。又諸佛法有因有緣，因緣具足事乃成辦。如木中火性是火正因，若無人知、或有雖知而不施功，欲令出火焚燒木者無有是處。眾生亦爾，雖有真如體熏因力，若不遇佛諸菩薩等善知識緣，或雖不修勝行、不生智慧、不斷煩惱，能得涅槃無有是處。又復雖有善知識緣，儻內無真如熏習因力，必亦不能厭生死苦求涅槃樂，要因緣具足乃能如是。云何具足？謂自相續中有熏習力，諸佛菩薩慈悲攝護，乃能厭生死苦信有涅槃，種諸善根修習成熟。以是復值諸佛菩薩示教利喜，令修勝行，乃至成佛入于涅槃。</p>
<p>用熏者，即是眾生外緣之力有無量義。略說二種，一差別緣、二平等緣。差別緣者，謂諸眾生從初發心乃至成佛，蒙佛菩薩等諸善知識隨所應化而為現身，或為父母、或為妻子、或為眷屬、或為僕使、或為知友、或作怨家、或復示現天王等形，或以四攝、或以六度，乃至一切菩提行緣，以大悲柔軟心廣大福智藏，熏所應化一切眾生，令其見聞及以憶念如來等形增長善根。此緣有二，一近緣，速得菩提故；二遠緣，久遠方得故。此二差別復各二種，一增行緣、二入道緣。</p>
<p>平等緣者，謂一切諸佛及諸菩薩，以平等智慧、平等志願普欲拔濟一切眾生，任運相續常無斷絕。以此智願熏眾生故，令其憶念諸佛菩薩，或見或聞而作利益，入淨三昧隨所斷障得無礙眼，於念念中一切世界平等現見無量諸佛及諸菩薩。此體用熏復有二別，一未相應、二已相應。未相應者，謂凡夫二乘初行菩薩，以意意識熏，唯依信力修行，未得無分別心修行，未與真如體相應故；未得自在業修行，未與真如用相應故。已相應者，謂法身菩薩得無分別心，與一切如來自體相應故，得自在業與一切如來智用相應故，唯依法力任運修行，熏習真如滅無明故。復次染熏習，從無始來不斷，成佛乃斷。淨熏習，盡於未來畢竟無斷，以真如法熏習故，妄心則滅、法身顯現，用熏習起故無有斷。</p>
<p>復次真如自體相者，一切凡夫聲聞緣覺菩薩諸佛無有增減，非前際生非後際滅常恒究竟，從無始來本性具足一切功德，謂大智慧光明義、遍照法界義、如實了知義、本性清淨心義、常樂我淨義、寂靜不變自在義。如是等過恒沙數非同非異不思議佛法無有斷絕，依此義故名如來藏，亦名法身。</p>
<p>問：上說真如離一切相，云何今說具足一切諸功德相？</p>
<p>答：雖實具有一切功德，然無差別相，彼一切法皆同一味一真，離分別相無二性故。以依業識等生滅相，而立彼一切差別之相。此云何立？以一切法本來唯心實無分別，以不覺故分別心起見有境界，名為無明。心性本淨無明不起，即於真如立大智慧光明義。若心性見境則有不見之相，心性無見則無不見，即於真如立遍照法界義。若心有動則非真了知，非本性清淨、非常樂我淨、非寂靜，是變異不自在，由是具起過於恒沙虛妄雜染。以心性無動故，即立真實了知義，乃至過於恒沙清淨功德相義。若心有起、見有餘境可分別求，則於內法有所不足。以無邊功德即一心自性，不見有餘法而可更求，是故滿足過於恒沙非異非一不可思議諸佛之法無有斷絕，故說真如名如來藏，亦復名為如來法身。</p>
<p>復次真如用者，謂一切諸佛在因地時發大慈悲，修行諸度四攝等行，觀物同己普皆救脫，盡未來際不限劫數，如實了知自他平等，而亦不取眾生之相。以如是大方便智，滅無始無明、證本法身，任運起於不思議業種種自在差別作用，周遍法界與真如等，而亦無有用相可得。何以故？一切如來唯是法身，第一義諦無有世諦境界作用，但隨眾生見聞等故而有種種作用不同。</p>
<p>此用有二，一依分別事識，謂凡夫二乘心所見者是名化身，此人不知轉識影現，見從外來取色分限，然佛化身無有限量；二依業識，謂諸菩薩從初發心乃至菩薩究竟地心所見者名受用身，身有無量色、色有無量相、相有無量好，所住依果亦具無量功德莊嚴，隨所應見無量無邊無際無斷，非於心外如是而見。此諸功德皆因波羅蜜等無漏行熏及不思議熏之所成就，具無邊喜樂功德相故亦名報身。又凡夫等所見是其麁用，隨六趣異種種差別，無有無邊功德樂相，名為化身。初行菩薩見中品用，以深信真如故得少分見，知如來身無去無來無有斷絕，唯心影現不離真如。然此菩薩猶未能離微細分別，以未入法身位故。淨心菩薩見微細用，如是轉勝乃至菩薩究竟地中見之方盡。此微細用是受用身，以有業識見受用身，若離業識則無可見。一切如來皆是法身，無有彼此差別色相，互相見故。</p><p class="fix-lf">問：若佛法身無有種種差別色相，云何能現種種諸色？</p>
<p>答：以法身是色實體故，能現種種色。謂從本已來色心無二，以色本性即心自性，說名智身；以心本性即色自性，說名法身。依於法身，一切如來所現色身遍一切處無有間斷，十方菩薩隨所堪任、隨所願樂，見無量受用身、無量莊嚴土各各差別，不相障礙無有斷絕。此所現色身，一切眾生心意識不能思量，以是真如自在甚深用故。</p>
<p>復次為令眾生從心生滅門入真如門故，令觀色等相皆不成就。云何不成就？謂分析麁色漸至微塵，復以方分析此微塵。是故若麁若細一切諸色，唯是妄心分別影像實無所有。推求餘蘊漸至剎那，求此剎那相，別非一無為之法，亦復如是，離於法界終不可得。如是十方一切諸法應知悉然。猶如迷人謂東為西，方實不轉。眾生亦爾，無明迷故謂心為動，而實不動。若知動心，即不生滅，即得入於真如之門。</p>
<p class='juan'>大乘起信論卷上</p></div>
</div>
<div id='cbeta-copyright'><p>
【經文資訊】《》第 32 冊 No. 1667 大乘起信論<br/>
【版本記錄】發行日期：2020-01，最後更新：2019-09-12<br/>
【編輯說明】本資料庫由中華電子佛典協會（CBETA）依《》所編輯<br/>
【原始資料】蕭鎮國大德提供，維習安大德提供之高麗藏 CD 經文，日本 SAT 組織提供，北美某大德提供，李明芳大德提供新式標點<br/>
【其他事項】詳細說明請參閱【<a href='http://www.cbeta.org/copyright.php' target='_blank'>中華電子佛典協會資料庫版權宣告</a>】
</p></div><!-- end of cbeta-copyright -->

<script src="assets/jquery.min.js"></script>
<script src="assets/reader.js"></script>
</body></html>
